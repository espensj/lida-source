# Derketina pêş ji bo sedema rast

##
Edson li Angolayê ji dayîk bû, piştî ku welat serbixwe bû. Ew xortekî pir bejndirêj bû. Ji ber bejndirêjiya xwe bal dikişand ser xwe. Kesên ku çek didan zarokan da ku di şerê navxweyî de wek leşker şer bikin, xortên wek wî dixwestin.

##
Diya wî ditirsiya ku ew wî bigirin, ji ber vê yekê wê biryar da ku wî bişîne Portekîzê ku bi xaltîka xwe re bijî. Ew fikirî ku ew ê li wir ewle be.

##
Destpêka li wir pir dijwar bû, ji ber ku Edson bêriya hewaya germ, xwarinên kevneşopî û ji hemûyan girîngtir, bêriya hembêzkirin û ramûsandina diya xwe kiribû.

##
Wî baş bi portekîzî nizanibû û ji bo wî pir zehmet bû ku dersên xwe û axaftinên hevalên xwe bişopîne. Wî meraq kir gelo tevî her tiştî hatina Portekîzê fikrek baş e an na.

##
Rojekê mamosteyekî ferq kir ku ew di basketbolê de çiqasî baş e. Ew beşdarî tîmeke basketbolê bû û pir serkeftî bû. Di dibistanê de navdar bû û hevalên wî çêbûn. Ew jî bêtir ji xwe bawer bû.

##
Niha Edsonê ku mezin bûye, zarokên penaber û yên din ên di bin xetereya vederkirina ji civakê de ne perwerde dike. Carekê, bejndirêjiya wî ew xistibû bin xetereya ku bibe leşkerekî zarok. Niha, bejndirêjiya wî hêzê dide wî ku alîkariya kesên din bike ku xwe ewle hîs bikin.

##
* License: CC BY
* Text: LIDA Portugal
* Illustration: Sunniva Høiby-Øiset
* Translation: Hebûn Stembar
* Language: kmr
