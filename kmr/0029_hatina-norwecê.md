# Hatina Norwecê

##
Ez û du birayên xwe di Kanûna 2016an de hatin Norwecê. Me kincên havînî li xwe kirin ji ber ku em difikirîn ku Norwec jî dê wek Somalî germ bibe. Lê dema em gihîştin balafirgehê berf dibariya. Em dicemidîn û hewa jî sar bû. Tevî ku me çend valêz anîbûn jî, tenê cilên havînî di wan de hebûn.

##
Her çiqas sar bû jî, dema em hatin Norwecê ez gelekî kêfxweş bûm. Axirê ez ê bigihîştama dayîka xwe ya ku şeş sal bûn min ew nedîtibû. Diya min û du hevalên wê em pêşwazî kirin. Dema me ew dît, em ji şadiyê giriyan. Me berê xwe da bajarê piçûk ê ku Dayîka me lê dijî.

##
Rojên pêşîn li bajarê Dayîka min gelekî ecêb bûn. Hewa sar bû û berf dibariya û zêde tiştek nedihat dîtin. Kolan bi tevahî vala bûn. Çend kesên ku min nas kirin rûsar û nedost xuya dikirin. Li Somaliyê li her derê mirov hebûn, ji ber vê yekê her tiştê li vir ji min re biyanî dihat. Dayîka min û hevalên wê çend diyarî dan me, paşê wê em birin ku cilên zivistanî bikirin.

##
Piştî betlaneya Noelê ez li navenda perwerdehiya mezinan beşdarî kursa norwecî bûm. Min du salan li wir xwend berî ku dest bi dibistaneke asayî bikim. Niha ez di sala xwe ya dawîn de me û min gelek hevalên nû çêkirin. Ez miroveke pir civakî me û ji hevnasîna kesên din kêfxweş dibim.

##
Piştî dibistanê ez diçim navendeke ku ji hêla dilxwazan ve tê birêvebirin û li wir ji bo spartekên xwe alîkariyê distînim. Ez jî li navendê beşdarî kursa dirûtinê bûm.

##
Li Somaliyê ez qet neçûm dibistanê an jî ji xeynî mekteba Quranê ez neçûm tu kursê. Min nizanîbû bixwînim û binivîsim. Niha ez hînî nivîsîna somalî û norwecî û gelek mijarên din bûm. Bêyî perwerdehiyê min hîs kir ku ez ne tu tiştek im. Niha ez xwe zana û bextewer hîs dikim.

##
Sala bê ez ê di beşa pêşveçûna tenduristî û ciwanan de dest bi dibistana navîn bikim. Di pêşerojê de ez dixwazim bibim xebatkareke ciwanan. Dema ku min xwendina xwe qedand, xeyala min ew e ku karekî daîmî bi dest bixim. Ez jî dixwazim fêrî ajotina erebeyê bibim û ehliyeta xwe bistînim.

##
Heke ez li Somaliyê bimama, ez bawer dikim ku ez ê heya niha bibûma dayîk. Dibe ku heta niha gelek zarokên min çêbûna. Heke ez li Somaliyê bibûma, dê îmkanên min ên niha nebûna. Ez xwe bişans hîs dikim ku li Norwecê dijîm.

##
* License: CC BY
* Text: Aamiina
* Illustration: Julie Cornelia van Walsum
* Translation: Hebûn Stembar
* Language: kmr
