# Çîroka Agostino

##
Navê min Agostino ye û ez 51 salî me. Karê min gihandina xwarinê bi bîsîkletê ye. Du keçên min hene, lê em qet naaxivin. Ez û diya wan êdî bi hev re najîn ji ber ku em ji hev cuda bûne.

##
Ez bi diya xwe re dijîm, ji ber ku piştî hevberdanê nikarim kirê bidim. Li vî bajarî kirê pir biha ne.

##
Çend meh berê ez wek xedeme li şîrketekê dixebitîm. Min tiştên şikestî tamîr dikirin, qutî hildigirtin û dema ku hewcedariya kesî pê hebû min alikarî dikir. Rojekê şîrketê ez ji kar derxistim. Min fêm nekir çima.

##
Min dît ku gelek kes bi bîsîkletê xwarinê belav dikin. Ez dikarim li bîsîkletê siwar bibim, ji ber vê yekê min li deriyê şîrketeke mezin a teslîmatê xist. Ji bo her teslîmkirinê sê euro pêşkêşî min kirin. Ez rojê 40 euroyan qezenc dikim, heke şansê min pir hebe û xerîdar bexşîşê bidin min, rojê 60 euroyan qezenc dikim.

##
Ne betlaneya min a biheq, ne pereyê min ê nexweşiyê, hema bibêje tu mafê min tune ye. Ez nafikirim ku ev rast e, lê hewcedariya min bi kar heye. Piraniya xebatkarên din koçberên ji çar aliyên cîhanê ne.

##
Di qezayan de her roj gelek kesên teslîmkar birîndar dibin. Paşê, piştî ku otomobîlê li teslîmkarekî 25 salî xist û kuşt, rayedaran hêj nû em ferq kirin. Heyf e berî ku ev biqewime ew mir.

##
Li gel kuryeyên ji şîrketên din, min li sendîkayeke herêmî kursek li ser mafên karkeran girt. Wan şêwirmendiya hiqûqî bê pere pêşkêşî me kirin. Ji bo ku em zêdetir werin naskirin û mafên xwe bi dest bixin, me têkoşînek da.

##
Piştî demeke dirêj hemû keda me bi ser ket. Şîrketeke mezin a teslîmatê neçar ma ku cezayekî mezin bide û karên daîmî bide karkeran. Yekem car bû ku bûyereke wiha li seranserê cîhanê diqewime. Wisa dixuyê ku tişt ber bi başbûnê ve diçin.

##
* License: CC BY
* Text: LIDA Italia
* Illustration: n/a
* Translation: Hebûn Stembar
* Language: kmr
