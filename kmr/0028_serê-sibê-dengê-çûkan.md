# Serê sibê dengê çûkan

##
Yulia, hevserê xwe û keça wan a piçûk li Ukraynayê li gundekî piçûk û bêdeng dijiyan. Yulia hez dikir ku her sibe bi dengê çûkan şiyar bibe. Qet nedifikirî ku ew ê ji malê dûr bijî an jî serê sibê bi dengê çûkan şiyar nebe.

##
Hevserê wê her gav gazinc dikir ku têra xwe pereyê wî tune ye û bi giranî dest bi vexwarinê kir. Wan biryar da ku şansê xwe li Portekîzê biceribînin. Dibe ku li wir wan bikaribûna zêdetir pere qezenc bikin da ku xaniyekî ava bikin û pêşerojeke çêtir ji malbata xwe re çêkin.

##
Yulia li mala xwe ya nû baş adapte bû û wê dest bi karê paqijiyê kir. Mişteriyên wê bi rastî keda wê ya zêde û helwesta wê ya kubar teqdîr kirin. Hevserê wê, ji aliyê din ve, her ku diçû bêtir xwe vederkirî hîs dikir. Ji ber pirsgirêka wî ya vexwarinê, karsazan bawerî bi wî nedianîn û kar nedidan wî.

##
Rojekê wî bi ser Yulia de kir qîrîn. Dûre, wî ew dehfand û lê xist. Bi taybetî dema serxweş dibû qêrîn û lêdan girantir dibûn. Yulia ji bo xwe û keça xwe ditirsiya, lê wê nizanibû ku ew dikare çi bike.

##
Dema ku Yulia di dawiyê de neçar ma ku bi destê şikestî biçe servîsa lezgîn a nexweşxaneyê, wan jê re got ku şîdeta nav malê li Portekîzê pirsgirêkeke mezin e. Wan her wiha jê re got ku ev sûc e û divê vê yekê ragihîne polîs.

##
Yulia westiyayî bû û nedixwest ku keça wê ya piçûk li maleke ku her roj şahidê şîdetê dibû mezin bibe. Yulia fêm kir ku nîşanên îstîsmarê her dem li wir hebûn, her çend ew gelek celebên cihêreng jî bigire.

##
Yulia çû stargeheke jinan, li wir xwe ji her gavê bêtir ewle hîs kir. Ji dema ku serê sibê bi dengê çûkan ji xew şiyar dibû û heta niha, wê wisa hîs nekiribû.

##
* License: CC BY
* Text: LIDA Portugal
* Illustration: Vilius Aistis Vilimas
* Translation: Hebûn Stembar
* Language: kmr
