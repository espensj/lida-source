# پیاوێكی پیر وه‌ك مێرد

##
وامزانی پیاوی نه‌رویجی باشترین پیاون له‌ دونیا، به‌ڵام ئه‌وه‌ ڕاست نیه‌! پێش ئه‌وه‌ی ئه‌و پیاوه‌ ببینم كه‌ بووه‌ مێردم، من له‌ كارگه‌یه‌ك كارم ده‌كرد له‌ بانكۆك، ئه‌ویش له‌ پاتایا ده‌ژیا. ئێمه‌ له‌ڕێگه‌ی ئینته‌رنێت یه‌كترمان بینی و له‌كۆتاییدا بووین به‌ خۆشه‌ویستی یه‌كتر.

##
دوای ماوه‌یه‌ك بڕیارماندا هاوسه‌رگیری بكه‌ین. من له‌ خێزانێكی هه‌ژار بووم، بۆیه‌ بوونی هاوسه‌رێكی بیانی كه‌ بتوانێ ئاگای له‌ خێزانه‌كه‌م بێت به‌شێك بوو له‌ هۆكاره‌كه‌م بۆ شووكردن به‌و.

##
ئێمه‌ گواستمانه‌وه‌ بۆ نه‌رویج و من ده‌ستمكرد به‌ چوون بۆ قوتابخانه‌ بۆ فێربوونی نه‌رویجی. كاتێكی سه‌خت بوو. من مۆڵه‌تی لێخوڕینم نه‌بوو، وه‌ ده‌بووایه‌ هاوسه‌ره‌كه‌م بمگه‌یه‌نێته‌ قوتابخانه‌، له‌وێ چاوه‌ڕێم بكا، جا بمباته‌وه‌. له‌ هه‌ر سه‌رێك ڕێگاكه‌ یه‌ك سه‌عات بوو. پاش ماوه‌یه‌ك ماڵمان نزیكتر بوویه‌وه‌، به‌ڵام هێشتا ئه‌و سووڕ بوو كه‌ بمگه‌یه‌نێته‌ قوتابخانه‌. نه‌یده‌ویست به‌ ته‌نیا بڕۆم.

##
له‌وه‌ته‌ی هاتبووم بۆ نه‌رویج به‌ئاسته‌م هیچ پاره‌یه‌كم پێ بوو. جارێك پیاوه‌كه‌م پاره‌ی پێدام بۆ خواردنی نیوه‌ڕۆ، به‌ڵام چونكه‌ پاره‌م زۆر كه‌م هه‌بوو، ئه‌وه‌م هه‌ڵگرت. هاوڕێكانم له‌ قوتابخانه‌ ده‌یانه‌وێ یارمه‌تیم بده‌ن كارێك بدۆزمه‌وه‌، به‌ڵام مێرده‌كه‌م ده‌ڵێ ناتوانم كاربكه‌م. پێی وانیه‌ كه‌ كاركردن وه‌كو پاككه‌ره‌وه‌ له‌باره‌ بۆ من.

##
له‌بری ئه‌وه‌ مێرده‌كه‌م كارێكی تری بۆ من هه‌بوو -- دروستكردنی گه‌راجێك. ئه‌و سه‌روه‌ستا بوو و من هه‌موو كارێكم ده‌كرد. ئه‌و نه‌یده‌توانی شتی زۆر بكا چونكه‌ نه‌خۆش بوو. ئه‌و هیچ پاره‌یه‌كی به‌ من نه‌دا له‌وه‌ی كه‌ وه‌ریگرت بۆ دروستكردنی گه‌راجه‌كه‌.

##
ڕۆژێك گوتی كه‌ ئه‌و بێزار ده‌بێ كاتێك به‌ ته‌نیا له‌ ماڵه‌وه‌ ده‌بێ، بۆیه‌ بڕیاریدا كه‌ ده‌بێ سه‌گێكمان هه‌بێ. من سه‌گم نه‌ده‌ویست له‌به‌رئه‌وه‌ی له‌ دوای قوتابخانه‌ ماندوو ده‌بووم و ئه‌ركی ماڵه‌وه‌م ده‌بوو. گوتی كه‌ ئه‌و هه‌موو ڕۆژێك پیاسه‌ به‌ سه‌گه‌كه‌ ده‌كات، به‌ڵام له‌كۆتاییدا ده‌بووایه‌ من ئاگام له‌ سه‌گه‌كه‌ و مێرده‌كه‌شم بێت.

##
ئه‌وه‌م نه‌ویست كه‌ داهاتوو ده‌یهێنێ. به‌رنامه‌م ئه‌وه‌ بوو بچمه‌ قوتابخانه‌یه‌كی تر به‌ڵام مێرده‌كه‌م نه‌یده‌ویست ئه‌وه‌ بكه‌م. ئه‌و پلانی داده‌نا كه‌ دوورتر بكه‌وینه‌وه‌ تا بۆ من زه‌حمه‌تتری بكات. ده‌مه‌وێ به‌رهه‌ڵستی بكه‌م به‌ڵام نازانم چۆن. ئه‌وه‌نده‌ ئاسان نیه‌ كه‌ له‌ ووڵاتێكی بیانی بژی و به‌ هه‌بوونی پیره‌پیاوێك وه‌كو مێرد وه‌ك ئه‌وه‌ی من بیرم لێكردبۆوه‌.

##
* License: CC BY
* Text: Aranya
* Illustration: Sunniva Høiby-Øiset
* Translation: Dler Piran
* Language: ku
