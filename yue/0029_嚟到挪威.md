# 嚟到挪威

##
我兩兄弟同我喺二零一六年嘅十二月嚟到挪威。因為我哋以為挪威會好似索馬利亞一樣咁暖所以就着咗夏天衫。但係，喺我哋到達機場嗰陣時係落緊雪嘅。我哋嗰陣覺得好凍。雖然我哋帶咗幾個篋，但係入邊剩係得夏天衫。

##
雖然個天氣好凍，但係我都好開心我哋嚟到挪威。我終於可以見返六年冇見過嘅媽咪。我媽咪同佢兩個朋友一齊見我哋。當我哋見到佢嘅時候我哋都開心到喊咗。之後我哋就揸車去媽咪住緊嗰個小鎮到。

##
第一日喺媽咪住緊嗰個小鎮入邊覺得好奇怪。天氣又凍又落雪又冇乜嘢睇。街上面空寥寥。我遇到嘅嗰幾個人都好似覺得好凍同埋唔太友善。喺索馬利亞係周圍都係人，所以一切對我嚟講都好陌生。我媽咪同佢啲朋友送咗一啲禮物俾我哋，然後帶我哋去買冬天衫。

##
放完聖誕假之後，我喺成人教育中心入邊參加咗一個學挪威文嘅課程。我喺嗰到讀咗兩年，然後開始係一間普通嘅學校到讀書。依家我已經讀到最後一年啦，我認識咗好多新朋友。我好叻同人打交道同埋好鍾意認識新嘅人。

##
放咗學之後，我會去一個中心到搵義工教我做功課。我仲會參加嗰到嘅縫紉堂。

##
喺索馬利亞嘅時候，除咗返伊斯蘭教嘅學校之外都冇返過學，又或者參加過任何嘅課程。我之前唔識得讀書或者寫字。依家我學識咗寫索馬利亞文同埋挪威文，仲有好多其他嘅科目。之前冇讀過書嘅時候，我覺得自己好無用。但依家我覺得自己好有學識同埋好開心。

##
下年我就會開始喺中學到讀關於健康同青年發展嘅課程。之後我想成為一個青年工作者。當我讀完書之後，我希望可以搵到一份長工。我仲想學吓點樣揸車同埋考車牌。

##
如果我仲留喺索馬利亞，我諗我而家應該會係一個阿媽。或者我會有好多個細路，如果我仲喺索馬利亞，我一定唔會有而家所有嘅機會。我覺得可以住喺挪威真係好好彩。

##
* License: CC BY
* Text: Aamiina
* Illustration: Julie Cornelia van Walsum
* Translation: Stephanie Hung
* Language: yue
