# Kubyara

##
Selamawit afite imyaka 29. Umwana we wa mbere yamubyariye muri Eritrea. We n'umuryango we bahagiriye ibihe bitoroshye, bityo bafata umwanzuro wo kujya mu Butaliyani.

##
Inga yavuye mu rugo mbere y'uko yuzuza imyaka 19. Yagiye muri Norway ahabyarira umwana we wa mbere.

##
Ubwo Selamawit yasamaga inda y'umwana wa kabiri, yibazaga uko bizaba bimeze kubyarira mu kindi gihugu.

##
Selamawit na Inga bakomoka ahantu hatandukanye. Selamawit yumvaga atekanye kubera ko atari ubwa mbere yari agiye kubyara. Inga yaganirije Mama we ibijyanye no kubyara.

##
Aba bagore bombi bari barumvise ko mu bihugu by'Uburayi, abagore batwite baba bafite uburenganzira kuri gahunda zo gukurikirana umubyeyi utwite. Ibi bisobanuye ko bazabona ubufasha mu rugendo rwa bo rwo gutwita. Selamawit yahise afata gahunda yo kubonana na muganga akimara kumenya ko yasamye. Umugabo we yamutwaye mu modoka bajya kwa Muganga.

##
Muganga yamufashe ibizamini maze asanga Selamawit afite ubwoko bwa diyabete bugirwa na bamwe mu bagore batwite. Yasabwe kurya indyo yuzuye ndetse agakora na siporo. Selamawit yashimishijwe no kuba yaragiye kwa muganga hakiri kare, mbere y'uko we n'umwana we bagira ikibazo.

##
Ubwo umuturanyi wa Inga yumvaga ko ashaka gusama, yamubwiye ko agomba kwihutira kwa muganga akimara kumenya ko yasamye. Ibyo bizatuma amenya neza ko we n'umwana bameze neza. Muganga yamusabye gufata aside folike, vitamine y'ingenzi ku bagore batwite.

##
Inga na muganga bemeranyije ko agomba kujya kureba umubyaza kuri gahunga ihoraho, uzamukurikirana kugeza abyaye. Umubyaza yamuhaye ubujyanama ku ndyo yuzuye no kuruhuka, ndetse amuha n'amakuru ajyanye n'uko yakomeza kurinda ubuzima bwe n'ubw'umwana we.

##
Ababyeyi bombi babyaye abana bameze neza. Selamawit yarongeye abyara umuhungu, na ho Inga we abyara umukobwa. Abagabo ba bo batewe ishema n'ubutwari bw'abagore ba bo ndetse no kuba abana bameze neza, maze babisangiza buri umwe .

##
* License: CC BY
* Text: LIDA Norge
* Illustration: Sara Dorthea Johannesen
* Translation: Abisange Iragena Sandrine
* Language: rw
