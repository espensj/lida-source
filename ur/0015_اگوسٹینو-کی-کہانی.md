# اگوسٹینو کی کہانی

##
میرا نام اگوسٹینو ہے اور میری عمر 51 سال ہے۔ میرا کام سائیکل پر کھانا پہنچانا ہے۔ میری دو بیٹیاں ہیں، لیکن ہم شاید ہی کبھی بات کرتے ہوں۔ ان کی ماں اور میں اب ساتھ نہیں رہتے کیونکہ ہم طلاق یافتہ ہیں۔

##
میں اپنی ماں کے ساتھ رہتا ہوں، کیونکہ میں طلاق کے بعد کرایہ ادا کرنے کی گنجائش نہیں رکھتا۔ اس شہر میں کرایہ بہت زیادہ ہے۔

##
چند ماہ پہلے میں ایک کمپنی میں صفائی والے کے طور پر کام کر رہا تھا۔ میں نے ٹوٹی ہوئی چیزوں کی مرمت کی، ڈبوں کو اٹھایا، اور جب کسی کو ضرورت پڑی تو میں نے مدد کی۔ ایک دن کمپنی نے مجھے نوکری سے نکال دیا۔ میری سمجھ میں نہیں آیا کہ کیوں نکالا۔

##
میں نے بہت سے لوگوں کو سائیکل پر کھانا پہنچاتے دیکھا۔ میں سائیکل چلا سکتا ہوں، اس لیے میں نے ایک بڑی ڈیلیوری کمپنی کے دروازے پر دستک دی۔ انہوں نے مجھے ہر ڈیلیوری کے لیے تین یورو کی پیشکش کی۔ میں روزانہ €40 کماتا ہوں، اگر میری بہت خوش نصیبی ہو اور گاہک مجھے ٹپ دے دیں تو €60 کماتا ہوں۔

##
مجھے کسی بھی چھٹی والے دن تنخواہ نہیں ملتی، بیمار ہونے پر کوئی رقم نہیں ملتی، اور مجھے شاید ہی کوئی حقوق حاصل ہوں۔ مجھے نہیں لگتا کہ یہ ٹھیک ہے، لیکن مجھے نوکری کی ضرورت ہے۔ دیگر ملازمین میں سے زیادہ تر دنیا بھر سے آئے ہوئے مہاجرین ہیں۔

##
سامان پہنچانے والے کئی لوگ روزانہ حادثات میں زخمی ہوتے ہیں۔ پھر، جب ایک 25 سالہ سامان پہنچانے والا آدمی کار کے ٹکرانے سے مر گیا، تو حکام نے ہمارا جائزہ لینا شروع کر دیا۔ یہ شرم کی بات ہے کہ یہ کام ہونے سے پہلے اسے مرنا پڑا۔

##
دوسری کمپنیوں کے سامان پہنچانے والے لوگوں کے ساتھ، میں نے مقامی یونین کے ساتھ ملازمین کے حقوق پر کورس کیا۔ انہوں نے ہمیں قانونی مشورہ مفت فراہم کیا۔ ہم نے مزید شناخت اور حقوق حاصل کرنے کے لیے جدوجہد کی۔

##
ایک لمبے عرصے کے بعد ہماری ساری محنت رنگ لائی۔ ایک بڑی ڈیلیوری کمپنی کو بھاری جرمانہ ادا کرنا پڑا اور ملازمین کو مستقل ملازمتیں دینا پڑیں۔ پوری دنیا میں کہیں پر بھی ایسا واقعہ پہلی بار ہوا تھا۔ ایسا لگتا ہے کہ چیزیں بہتر ہونا شروع ہو رہی ہیں۔

##
* License: CC BY
* Text: LIDA Italia
* Illustration: Billie Cejka Risnes
* Translation: Yasir Tayyab
* Language: ur
