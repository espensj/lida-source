# Susirasti darbą

##
Alisha turi susirasti darbą, nes jos šeimai reikia pinigų maistui ir drabužiams.

##
Savo gimtojoje šalyje Alisha nedirbo, tačiau ji gerai gamina maistą ir jai patinka bendrauti su žmonėmis.

##
Galbūt ji galėtų dirbti restorane? Alisha ieško darbo skelbimų internete.

##
Ji randa darbo skelbimą virėjos pozicijai. Tai žmogus, kuris gamina maistą restorane.

##
Ji eina į darbo pokalbį. Restorano vadovas jai pasako, kad restoranui reikia žmogaus, kuris jau turi darbo patirties virtuvėje.

##
Alisha nusivylusi, tačiau pradeda lankyti „Maisto gamybos ir aptarnavimo“ kursus. Ji tikisi, kad kursai jai padės gauti darbą restorane.

##
Alisha turi dirbti restorane – tai kursų praktikos dalis. Ji negauna atlygio už darbą, tačiau įgyja patirties.

##
Ji įsirašo informaciją apie kursus į savo CV. CV – tai gyvenimo aprašymas su visa darbo patirtimi ir lankytais kursais.

##
Kitą kartą, kai Alisha nueina į darbo pokalbį, jai pasiūlo darbą. Darbas sunkus. Neretai ji dirba iki pat vakaro, kai jos vaikai jau būna grįžę iš mokyklos.

##
Ji didžiuojasi gavusi darbą, taigi dabar ji gali nupirkti maisto ir drabužių savo šeimai iš uždirbtų pinigų.

##
* License: CC BY
* Text: Espen Stranger-Johannessen
* Illustration: Sunniva Høiby-Øiset
* Translation: Viktorija Daknyte
* Language: lt
