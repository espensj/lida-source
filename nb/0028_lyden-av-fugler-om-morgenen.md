# Lyden av fugler om morgenen

##
Yulia, mannen hennes og den lille datteren deres bodde i et lite, rolig tettsted i Ukraina. Yulia likte å våkne hver morgen til lyden av fugler. Hun trodde aldri at hun skulle bo langt hjemmefra, eller at hun ikke skulle bli vekket av lyden av fugler om morgenen.

##
Riktignok klaget mannen hennes alltid over mangelen på penger og han begynte å drikke mye. De bestemte seg for å prøve lykken i Portugal for å tjene penger til å bygge et hus og en bedre framtid for familien.

##
Yulia tilpasset seg det nye hjemmet godt, og hun begynte å jobbe som hjemmehjelp. Folk satte virkelig pris på arbeidet hennes og den høflige innstillingen hennes. Mannen hennes, derimot, følte seg stadig mer tilsidesatt. På grunn av alkoholproblemet hans stolte ikke arbeidsgivere nok på ham til å gi ham arbeid.

##
En dag begynte han å kjefte på Yulia. Senere begynte han å dytte henne. Volden økte med skriking og slag, særlig når han var full. Yulia var redd for seg selv og for datteren, men hun visste ikke hva hun skulle gjøre.

##
Da Yulia måtte dra til legevakten på sykehuset med brukket arm, ble hun informert om at partnervold var et stort problem i Portugal. De sa også at det var ulovlig og at det burde meldes til politiet.

##
Yulia var sliten og ville ikke at den lille datteren hennes skulle vokse opp i et hjem hvor hun var vitne til vold daglig. Yulia innså at tegnene på vold hadde vært der hele tiden, selv om de så forskjellige ut.

##
Yulia dro til et krisesenter, hvor hun følte seg tryggere enn hun hadde gjort på lenge. Hun hadde ikke følt seg sånn siden hun ble vekket av lyden av fugler om morgenen.

##
* License: CC BY
* Text: LIDA Portugal
* Illustration: Hanna Bekkestad
* Translation: Espen Stranger-Johannessen
* Language: nb
