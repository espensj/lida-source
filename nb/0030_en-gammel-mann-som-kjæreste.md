# En gammel mann som kjæreste

##
Jeg trodde norske menn var de beste mennene i verden, men det stemmer ikke! Før jeg møtte han som skulle bli ektemannen min jobbet jeg på en fabrikk i Bangkok, mens han bodde i Pattaya. Vi ble kjent gjennom Internett og ble etter hvert sammen.

##
Etter en stund bestemte vi oss for å gifte oss. Jeg kom fra en fattig familie, så det å ha en utenlandsk ektemann som kunne forsørge familien min, var en del av grunnen til at jeg giftet meg med ham.

##
Vi flyttet til Norge og jeg begynte å gå på skole for å lære norsk. Det var vanskelige tider. Jeg hadde ikke førerkort og mannen min var nødt til å kjøre meg til skolen, vente på meg og kjøre meg tilbake, én time hver vei. Etter en stund flyttet vi nærmere skolen. Likevel insisterte han på å kjøre meg. Han ville ikke at jeg skulle gå alene.

##
Jeg har knapt hatt penger siden jeg kom til Norge. Én gang ga han meg penger til lunsj, men siden jeg hadde så lite penger, beholdt jeg dem. Vennene mine på skolen vil hjelpe meg med å skaffe meg en jobb, men mannen min sier at jeg ikke kan det. Han synes ikke jobben som renholder passer for meg.

##
I stedet hadde han en annen jobb for meg – å bygge en garasje. Han var sjefen og jeg gjorde alt. Han kunne ikke gjøre så mye fordi han er syk. Han ga meg ingen av pengene han tjente for å bygge garasjen.

##
En dag sa han til meg at han kjedet seg når han var alene hjemme, så han bestemte seg for å skaffe seg en hund. Jeg ville ikke ha en hund siden jeg pleier å være sliten etter skolen og jeg har lekser. Han sa at han skulle gå tur med hunden hver dag, men det endte med at jeg måtte passe både hunden og den gamle mannen min.

##
Jeg vet ikke hva framtiden vil bringe. Planen min er å begynne på en annen skole, men mannen min vil ikke at jeg skal gjøre det, så han planlegger å flytte langt vekk for å gjøre det vanskelig for meg. Jeg vil stritte imot, men jeg vet ikke hvordan. Det var i hvert fall ikke så lett å bo i utlandet med en gammel mann slik jeg en gang så for meg.

##
* License: CC BY
* Text: Aranya
* Illustration: Sunniva Høiby-Øiset
* Translation: Espen Stranger-Johannessen
* Language: nb
